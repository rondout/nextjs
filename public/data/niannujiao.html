<h1>念奴娇·赤壁怀古</h1>
<span>宋·苏轼</span>
<h4>大江东去，浪淘尽，千古风流人物。</h4>
<h4>故垒西边，人道是，三国周郎赤壁。</h4>
<h4>乱石穿空，惊涛拍岸，卷起千堆雪。</h4>
<h4>江山如画，一时多少豪杰。</h4>
<h4>遥想公谨当年，小乔初嫁了，雄姿英发。</h4>
<h4>羽扇纶巾，谈笑间，樯橹灰飞烟灭。</h4>
<h4>故国神游，多情应笑我，早生华发。</h4>
<h4>人生如梦，一尊还酹江月。</h4>
